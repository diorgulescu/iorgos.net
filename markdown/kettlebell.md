# Kettlebell

<p align="center"><img src="images/kb.svg" style="max-width:40%;min-width:40px;" alt="Kettlebells" /></p>

> **гиря [ghiria]**: 
*greutate, halteră* - conform *https://dictionar.md*, *„Dicționar rus-moldo/român”*

> **ghiră**: 
*greutate, halteră mică* - conform *https://999.md* și alte site-uri din Republica Moldova

<p style="border-style: outset;border-radius: 5px;text-align:center;font-family:Courier;font-size:20px;font-color: red;"><b>! SECȚIUNE ÎN CURS DE ACTUALIZARE ! </b></p>

## Salut!

Dă-mi, rogu-te, voie să încep prin a anticipa câteva întrebări, doleanțe și prejudecăți.

<hr/>

### 1) Ce este un kettlebell?

*„Kettlebell”* este denumirea englezească dată unor greutăți/gantere „cu mâner”. În limbile slavone, acestea sunt referite prin *„gyria (ги́ря)”,* iar în română nu cred că li s-a găsit un cuvânt dedicat încă. Cu toate acestea, am înțeles că în zona Moldovei (și, cu precădere, în Republica Moldova) li se spune *„ghire”* („ghiră” la singular), sau chiar *„haltere mici”*. 

Îmi place cum sună *„ghiră”*, este mai scurt și mai neaoș decât omologul englezesc, astfel că îl voi folosi și pe aici (ca fapt divers, în urma unei căutări online după cuvântul *„ghiră”*, puteți vedea cum [toate pozele cu astfel de greutăți sunt de pe site-uri moldovenești](https://www.bing.com/images/search?q=ghir%C4%83&qpvt=ghir%C4%83) ). 

### 2) „A, greutăți? Nu, mulțumesc. Mai ies la câte un alergat și mi-este suficient.”

**Este extraordinar că îți place alergatul**, deoarece acesta **va fi nelipsit** din orice schemă coerentă de antrenament cu *ghira* (kettlebell-ul)! 

Continuând „răsfoirea” materialelor de pe aici, vei vedea că sunt incluse cel puțin două zile (sesiuni, antrenamente, spune-le cum dorești) în care doar alergi. Antrenându-ne în acest mod, ne dorim dobândirea și menținerea condiției cardiovasculare și a rezistenței la efort, pe termen mediu și lung. Așadar, **alergatul este vital în demersul nostru**!.
 
### 3) „Prefer înotul, zumba sau yoga, mai lasă-mă cu greutățile tale!”

Perfect. Eu unul nu prea știu multe despre yoga, dar trebuie constant să mă concentrez pe flexibilitatea musculară și articulară. Așadar, cunoștințele tale despre yoga te vor ajuta în „sesiunile” obligatorii de „stretching” pe care le include orice schemă de antrenament cu *„bilele buclucașe”*. Și, cine știe, poate mă înveți câteva mișcări.

Cât despre înot sau zumba, sunt perfecte pentru „zilele de cardio”, dacă le preferi în locul alergatului.

Din nou, **nu excludem, ci integrăm ce-ți place și faci deja**.

### 4) „Ce aduce în plus (sau diferit) un kettlebell?”

+ **Lucrul cu ghira** este situat la intersecția antrenamentelor de forță (*„strength training”*) cu cele de anduranță/rezistență (*„endurance training”*), din simplul motiv că nu sunt folosite greutăți mari (cum este cazul halterelor - fie ele în stil olimpic sau powerlifting), fapt ce permite seturi mai lungi într-un ritm confortabil, ori seturi scurte și intense intercalate cu pauze extinse. 

+ Pot fi folosite și ca un **sport ciclic** (*Kettlebell Sport/Girevoy sport*)în care repeți mișcările pentru intervale mai lungi de timp sau pentru un număr mai mare de repetări per set (lucru ce ar fi imposibil, spre exemplu, în powerlifting; repetarea continuă a unei genuflexiuni cu o bară încărcată în spate, vreme de câteva minute, ar fi calea sigură către un colaps general). Abordarea aceasta aduce cu sine și o creștere a rezistenței la efort.

+ Potrivit pentru orice vârstă sau condiție fizică, acasă ori în concediu (căci nu este o idee rea ca în portbagajul mașinii să înghesui, într-un colțișor, o *ghiră*), la sală sau în sufragerie, în orice moment al zilei.

+ Este o unealtă versatilă și portabilă. Unii chiar o numesc *„sala din mâna ta”*, din simplul motiv că ai un număr mare de combinații posibile pentru a obține un antrenament revigorant, solicitant sau chiar epuizant (totul ține de ceea ce urmărești). Totodată, este cea mai bună unealtă pentru **densitate** (suficient de multă muncă într-un timp redus), ideal pentru oamenii cu puțin timp la dispoziție. 

+ Fie că este vorba despre mișcările clasice (genuflexiuni - *squat*, adus la piept - *clean*, smuls - *snatch*, aruncat - *jerk*, presă - *press*) ori alte combinații (sau *„exerciții compuse / [ENG: complexes]”*) ce includ fandări, variații de genuflexiuni, balansări/legănări (swings) și multe altele, garantat nu te plictisești, deși repertoriul de exerciții nu este unul vast.

<hr/>

## De ce ar trebui să-mi pese?

Poate nu ai mai făcut sport de multă vreme și ai luat în greutate. Și *te-ai procopsit* cu hipertensiune aterială. Nu ai timp (nimeni nu are, dar de fapt avem - detaliez altă dată), nu-ți place să mergi într-o sală de forță sau nu ai una cât de cât aproape de tine (sau măcar în drum spre serviciu). 

Totodată, te interesează o metodă de antrenament eficientă pentru dezvoltarea forței fizice, a stabilității articulațiilor și a unei rezistențe crescute la efort. Ceva ce nu are nevoie de foarte mult timp, care îți lasă suficientă energie pentru obligațiile din restul zilei (serviciu, copii, gătit, curățenie, etc.) și, indirect, te ajută să dai jos colacul de grăsime din jurul taliei (făcându-te să te simți mai bine-n propriul corp - cu condiția atenției la lucrurile pe care *„le bagi sub mustăți”*). 

Dar, poate mai presus de toate astea:
+ Nu vrei să devii dependent de pastile și cadru încă de la 50 de ani
+ Te interesează flexibilitatea și sănătatea articulațiilor, postura corectă (spate drept în locul cocoașei), stimularea și eficientizarea metabolismului și un „refresh” general.
+ Când/dacă vei avea copii ori nepoți, vrei să-i poți lua în brațe fără probleme, să îi însoțești la primii pași și când învață mersul pe bicicletă (sau, și mai frumos, să fii apt de-a face o drumeție la munte oricând se ivește ocazia)
+ Ți-ar plăcea să te simți tânăr, „elastic”, „tonifiat” și viguros pe măsură ce trec anii
+ Vrei în fiecare noapte un somn odihnitor

Ai ajuns unde trebuie. Va fi **simplu**, dar **nu (foarte) ușor**. Nu există scurtături, pastile magice, rețete pentru a slăbi în 2 săptămâni tot ce ai acumulat în ultimii 5 ani, etc. 

Este, însă:
+ La îndemână, oricând și oriunde (ceea ce elimină orice scuză)
+ Un proces de cursă lungă, cu rezultate pe măsură
+ Cel mai bun prilej de a te pune-n ordine, când orice altceva ai încercat nu a fost fix pe placul tău (ori, din varii motive, *„n-a mers”*)

## O listă cu repere utile

+ [Cum includ o rutină de mișcare/antrenament fizic în viața mea de zi cu zi?](cum-incep-antrenamentul.html)
+ *„Antrenament”* versus *„Sesiune zilnică de extenuare”* *[ÎN CURS DE REDACTARE]*
+ Antrenamentul cu ghira (*kettlebell*) *[ÎN CURS DE REDACTARE]*
+ Perseverența și răbdarea: două caracteristici devenite o raritate (și cum să le cultivi) *[ÎN CURS DE REDACTARE]*

Sper ca toate acestea să îți fie utile! Mă poți contacta dacă ești interesat de un schimb de idei, sau poate de o sesiune de antrenament amical prin parc. 

În plus față de asta, încerc să adun oameni cu înclinații și țeluri similare, iar pentru asta nu mă sfiesc în a apela la [un grup de Facebook](https://www.facebook.com/groups/bucharestkettlebellclub/). Ne găsești și acolo.

 
