---
title: "Antrenează-te pentru ziua de mâine: 5 motive reale pentru a face mişcare zilnic"
date: 2023-11-28
draft: false
author: Dragoș Iorgulescu
featuredImage: woman-deadlift.jpeg
---

![femrunner](/images/woman-deadlift.jpeg)

Nu te antrenezi doar pentru mâine, dar și pentru astăzi. Iar mâine ia-o de la capăt (cu cap, nu *heirupist*). De ce? Probabil ai auzit atât de des îndemnul de-a face mișcare, încât a devenit un clișeu care-ți poluează mintea. Ceva care nu prea are sens, este doar *trendy*, ori vreo practică estetică pentru cei nestatornici.

Scăpăm deseori din vedere faptul că suntem ființe biologice. Digitalizarea ultimelor decenii ne-a făcut mai sedentari decât eram deja (cu excepția domeniilor cruciale: armată, pompieri, medici, paramedici, salvamontiști, trupe speciale, salubrizare, șamd., profesii incompatibile, prin definiție, cu sedentarismul), fapt ce a dus la o explozie de depresie, osteoporoză timpurie, obezitate, afecțiuni lombare și atrofie musculară avansată. 

*„Nu mai avem nevoie de mișcare, mai bine stăm și noi liniștiți!”*, ne spunem în vreme ce mai defacem o pungă de chipsuri, pe care-o „radem” în cele zece minute cât mai durează până se face 1 AM. Noul sezon al celei mai recente telenovele de pe Netflix ne ocupă mintea. Şi totul pare la un click distanţă.

Ideea ar fi să te antrenezi pentru viaţă, nu pentru vreun podium iluzoriu.

Suntem plini de pastile: vitamine, suplimente pentru imunitate, remedii homeopate, siropuri, antibiotice, energizante și alte bazaconii. Ne îmbolnăvim des, suntem dominați de senzația frigului, tragem perdelele pentru a bloca razele soarelui iar orice deplasare este înfăptuită cu mașina. 

Nu e nevoie să-ți zic că nu te simți bine (deși te minți că ești super OK, în ciuda greutății și somnolenței). Cum urăsc din suflet pleiada de site-uri care folosesc sintagma *„studiile au demonstrat că ...”* fără a oferi nicio referință oficială avizată, încerc să te direcționez către surse decente, nu „de gazetă”. Aşadar, urmăreşte cu încredere adnotările din text şi secţiunea *Bibliografie* de la final.


## 1. Exercițiile fizice stimulează sistemul imunitar

![femrunner](/images/woman-dumbbell.jpeg)

Când vine vorba despre sistemul imunitar, există un echilibru legat de "dozaj", ce trebuie avut în vedere încă de la bun început. Un amplu şi detaliat studiu clinic[^1] descrie efectele exerciţiilor fizice de intensităţi diferite asupra răspunsului imunitar. A fost observat şi documentat faptul că efectele pozitive ale mişcării asupra sistemului imunitar sunt diminuate în cazul sportivilor de performanţă şi a celor supra-antrenaţi (sau suprasolicitaţi). În urma unui maraton sau a unui eveniment de durată şi intensitate crescute, sistemul imunitar este temporar incapacitat vreme de câteva ore până la câteva zile, interval în care corpul intră în *reparaţii capitale*. 

**Acest lucru nu trebuie să te preocupe, deoarece nu eşti un sportiv de performanţă!** Ai o viaţă normală, cu responsabilităţi mixte şi pasiuni diverse. **Sportul şi mişcarea sunt doar o componentă a rutinei zilnice**, nicidecum activitatea principală. Chiar dacă eşti (sau vei deveni) cu adevărat pasionat de sport, cât timp eşti atent la semnalele corpului tău şi "nu sari calul", vei culege doar avantajele. Asta nu înseamnă că nu trebuie să depui efort, ci că trebuie să fii atent la recuperarea de după, peste zi (şi mai ales noapte).

Mersul pe jos într-un ritm alert vreme de 20-30 de minute este suficient *„să pui rotițele în mișcare”*. Creșterea pulsului, circulația periferică intensificată, contracțiile regulate ale mușchilor întregului corp (căci da, folosești toți mușchii pentru a-ți deplasa corpul, de pe un picior pe altul) și respirația adâncă declanșează procese metabolice fascinante. Unul dintre acestea este producția de anticorpi.

Începând cu glandele salivare (culmea!), prezența anticorpilor crește în timpul activității fizice și persistă până la 2 ore după ce te oprești. Până acum ceva vreme se credea opusul, din cauza faptului că analizele de sânge prelevate imediat după o sesiune de activitate fizică moderată sau intensă prezentau niveluri mai scăzute de limfocite și cetokine, deoarece distribuția acestora creștea la nivelul tuturor țesuturilor. Cu alte cuvinte, în loc să stea „la pândă” în sistemul circulator, acestea purced către țesuturi, „în patrulă”.

Și mai fascinantă este amplitutidea fenomenului în cazul pacienților cu cancer[^2]. În urma mai multor demersuri medicale urmate de teste pe eșantioane bine definite, au fost observate îmbunătățiri semnificative ale sistemului imunitar și a stării de bine în general, în ciuda bolii și tratamentelor specifice.

Așadar, cum trăim într-o lume plină de viruși, bacterii și alți factori poluanți, avem la îndemână cea mai bună unealtă pentru construirea unui *blindaj* natural și eficient: mișcarea[^3]. Mers pe jos, alergat, pedalatul, antrenamentele de putere/forță (cu greutăți sau chiar cu propriul corp - folosind exerciții calistenice) sau orice altceva îți face plăcere, ar trebui inclus în obiceiul zilnic, asemenea spălatului pe dinți. Nu ai nevoie de o oră pentru așa ceva, poți începe cu 10-15 minute planificate cu cap.

## 2. Scăderea țesutului adipos reduce nivelul inflamării generale

![femrunner](/images/woman-calistpark.jpeg)

Țesutul adipos în exces este un inflamator extrem puternic[^5], acesta afectând atât funcția organelor, cât și sistemul imunitar. Obezitatea este cu precădere resimțită în cazul afecțiunilor cardio-respiratorii, cu consecințe potențial fatale și efecte pe termen lung (vezi pandemia ce tocmai a trecut). 

Este destul de evident că scăderea în greutate (prin pierderea țesutului adipos în exces, nu altfel!) va atrage după sine o îmbunătăţire a stării generale, însă acest lucru este destul de greu de conştientizat atunci când eşti prins în cercurile vicioase ce te-au adus în starea respectivă. 

În cazul obezităţii, ţesutul adipos devine nefuncţional, perpetuând un mediu propice inflamaţiilor, dislipidemiilor şi rezistenţei insulinice (cea din urmă contribuind la dezvoltarea diabetului de Tip 2).

Cel mai detaliat studiu pe acest subiect[^4] este disponibil gratuit, online. Pe lângă observaţiile clinice, autorii au investit mult timp în explicarea diferitelor tipuri de ţesut adipos, funcţiile aferente fiecăruia, cât şi ponderea sănătoasă/normală. Deşi *în popor* este împământenită ideea că *aşa-i constituţia omului...mai mare, dar e OK!*, lucrurile nu stau chiar aşa, oricât de mult ne-ar incomoda realitatea.

Cum arzi grăsimi? Faci asta fix acum, în timp ce citeşti acest text. Pe scurt: dacă vrei să mai dai jos din surplus, asigură-te că mănânci corect, taie din alcool, dormi mai mult şi mergi pe jos. Alergatul nu te va ajuta, fix în acest moment, oricât de contraintuitiv sună. Despre toate acestea, elaborez cu altă ocazie.

## 3. Antrenamentul de forță (cu greutăți) combate ostoporoza

![femrunner](/images/strongwoman.jpeg)

Din nou, un aspect ce va părea foarte contraintuitiv, mai ales în societatea noastră. *"Cum? Dacă ridic greutăţi o să am oasele mai tari?! Ce prostie! Îmi rup spatele şi picioarele! Doamne fereşte!"*.

În ciuda aparenţelor, oasele sunt ţesuturi vii şi vascularizate, aflate într-un proces continuu de construcţie şi...deconstrucţie. Creare şi distrugere, cum ar veni. Celulele care construiesc masa osoasă se numesc **celule osteoblaste**. În urma unui proces destul de complicat, acestea devin rigide şi se ataşează de alte celule similare. Pe de altă parte, **celulele osteoclaste** sunt cele ce descompun ţesutul osos existent. 

De ce ar dori corpul uman să descompună oase? Pentru materie primă: calciu. Oasele înmagazinează aproape tot calciul din corp, iar la nevoie, acesta poate fi extras din oase (prin descompunerea ţesutului existent) şi trimiterea materiei rezultate în fluxul sangvin. 

Magia intervine atunci când structura osoasă este supusă unui stres mecanic, cum ar fi statul în picioare sau mersul pe jos. Da, aceste activităţi generează un stres tructural. Balanţa dintre compunere şi descompunere (osteoblaste vs. osteoclaste) este înclinată în favoarea procesului de construcţie. Cu cât stresul mecanic este mai mare (dar aplicat gradual) iar frecvenţa acestuia creşte, oasele vor deveni mai dense pe măsură ce reţeaua de celule osteoblaste devine mai numeroasă şi compactă.

Acest aspect prezintă o importanţă crescută în cazul femeilor[^8], care inevitabil se vor confrunta cu menopauza. Fenomenul aduce schimbări dramatice în corp, afectând ,printre altele, producţia hormonilor tiroidieni (mai precis cei ai glandelor tiroidă şi paratiroidă) care sunt strâns legaţi de osteoblaste şi osteoclaste. Absorbţia calciului va fi deficitară, iar corpul va purcede la orice mijloace pentru a-şi asigura necesarul. Suplimentele alimentare nu sunt o soluţie permanentă, mai ales în modul, deoarece asimilarea este dificilă iar corpul va prefera ce are deja la îndemână: oasele. 

Astfel, dacă deja structura osoasă nu este suficient de densă (cazul persoanelor sedentare) iar stresul mecanic este diminuat sau lipseşte cu desăvârşire, viitorul nu sună deloc bine. Mai ales că, odată cu vârsta, apare şi **sarcopenia** (pierderea masei musculare - care afectează şi bărbaţii, în egală măsură).

Pe parcursul ultimelor decenii, osteoporoza şi osteopenia au fost intens studiate[^6], până în punctul în care au fost înfiinţate clinici speciale pentru tratarea acestor afecţiuni. Iar acestea beneficiază de un fel de sală de forţă[^7], unde fiecare pacient îşi desfăşoară un program medical atent conceput la nivel individual. Sună ciudat? 

Iată doar câteva exemple:

[![Queensland research helping osteoporosis sufferers]()](https://www.youtube.com/watch?v=9EZw_wrFnmI)

[![The Bone Clinic - Reversing Osteoporosis](https://markdown-videos-api.jorgenkh.no/url?url=https%3A%2F%2Fwww.youtube.com%2Fwatch%3Fv%3DwenOFMCH5f0)](https://www.youtube.com/watch?v=wenOFMCH5f0)

[![Doug McGuff-Strength Training for Health and Longevity](https://markdown-videos-api.jorgenkh.no/url?url=https%3A%2F%2Fwww.youtube.com%2Fwatch%3Fv%3DjeFdYy815pQ)](https://www.youtube.com/watch?v=jeFdYy815pQ)

[![Starting Strength at 86 Years Old with Corki](https://markdown-videos-api.jorgenkh.no/url?url=https%3A%2F%2Fwww.youtube.com%2Fwatch%3Fv%3DekJOT0kn5vs)](https://www.youtube.com/watch?v=ekJOT0kn5vs)

[![Reversing Osteoporosis at Hygieia Strength and Conditioning](https://markdown-videos-api.jorgenkh.no/url?url=https%3A%2F%2Fwww.youtube.com%2Fwatch%3Fv%3Dk6GHHzIByOk)](https://www.youtube.com/watch?v=k6GHHzIByOk)

Aşadar, ce mai aştepţi? Nu, nu vei merge la campionat de haltere, dar nişte gantere nu ţi-ar strica pentru început. Nici căratul câtorva sacoşe.

## 4. Creșterea masei musculare creează o „rezervă” suplimentară pentru lupta împotriva infecțiilor

![femrunner](/images/woman-curl.jpeg)

Atunci când ai gripă şi faci temperatură, te dor toţi muşchii. Asta se întâmplă pentru că ţesutul muscular funcţionează şi asemenea unei glande[^9], secretând miozine ("myokines"). Iar acestea joacă un rol crucial în eficientizarea răspunsului imunitar.

Fenomenul durerilor musculare poartă numele de *mialgie*. Deficienţele de vitamina C, gripa, Covid-19 sau chiar hepatita sunt contrate folosind ţesutul muscular, atât pentru transportul agenţilor sistemului imunitar, cât şi pentru suplimentarea dezechilibrelor din organism, la acel moment (prin descompunerea ţesutului muscular existent, sunt eliberate resurse preţioase în situaţiile de criză).

Aşadar, creşterea şi consolidarea masei musculare nu prezintă doar efecte estetice şi funcţionale, ci şi o "armură" suplimentară pentru sistemul imunitar.

## 5. Activitatea fizică „reglează” mintea 

![femrunner](/images/woman-choice.jpeg)

Aici bănuiesc că nu este nicio surpriză. Mişcarea generează "hormonii fericirii"[^10]. Că este vorba de alergat, biciclit sau lucrul cu greutăţi, efectul este acelaşi. Totodată, perseverenţa în aceste activităţi va aduce cu sine (treptat) o disciplină de viaţă: somn, alimentare, vicii. 

În fond, până când crezi că poţi fugi de gânduri[^11] adâcindu-te-n alcool (da, ştiu, nu eşti beţiv/beţivă, bei doar social sau ocazional - adică în fiecare zi, de 2-3 ori), pastile şi nopţi nedormite petrecute-n faţa ecranelor? 

Va fi greu să renunţi la obiceiurile nesănătoase, dar în scurt timp nu vei mai dori să te întorci din drum. Rutina mişcării te va ajuta să te schimbi, dar este nevoie de efort conştient şi, poate mai presus de orice, o motivare clară. Un scop. Ce vrei să ajungi peste 20 de ani? Cum vrei să te ţină minte copiii? Vrei să rămâi util cu adevărat, sau doar factor deturnant pentru cei dragi?

## Bibliografie
[^1]: "[Effect of Exercise Intensity on Cell-Mediated Immunity](https://www.ncbi.nlm.nih.gov/pmc/articles/PMC7826544/)" 
[^2]: "[Exercise and the immune system: taking steps to improve responses to cancer immunotherapy](https://www.ncbi.nlm.nih.gov/pmc/articles/PMC8256759/)"
[^3]: "[Physical exercise as a tool to help the immune system against COVID-19: an integrative review of the current literature](https://www.ncbi.nlm.nih.gov/pmc/articles/PMC7387807/)"
[^4]: "[Adipose Tissue Distribution, Inflammation and Its Metabolic Consequences, Including Diabetes and Cardiovascular Disease](https://www.ncbi.nlm.nih.gov/pmc/articles/PMC7052117/)"
[^5]: "[Adipose tissue inflammation and metabolic dysfunction in obesity](https://www.ncbi.nlm.nih.gov/pmc/articles/PMC8294624/)"
[^6]: "[The Effectiveness of Physical Exercise on Bone Density in Osteoporotic Patients](https://www.ncbi.nlm.nih.gov/pmc/articles/PMC6323511/)"
[^7]: "[Effects of Resistance Exercise on Bone Health](https://www.ncbi.nlm.nih.gov/pmc/articles/PMC6279907/)"
[^8]: "[Maximal strength training in postmenopausal women with osteoporosis or osteopenia](https://pubmed.ncbi.nlm.nih.gov/23287836/)"
[^9]: "[The inflammatory response, a mixed blessing for muscle homeostasis and plasticity](https://www.ncbi.nlm.nih.gov/pmc/articles/PMC9726740/)"
[^10]: "[The Effects of Physical Exercise on Mental Health: From Cognitive Improvements to Risk of Addiction](https://www.ncbi.nlm.nih.gov/pmc/articles/PMC8705508/)"
[^11]: "[Physical activity and mental health](https://www.thelancet.com/journals/lanpsy/article/PIIS2215-0366(18)30343-2/fulltext)"